ЦЕБЯРЬГОФТОМС ЛОМАТТНЕНЬ ЭРЯФСНОН

Саранскяйса етафтф «Единая Россия» политическяй партиять Мордовскяй региональнай отделениянц XIV-це аф очередной конференцияц.
Конференцияса примасть участия Мордовия Республикань Госсобраниянь и Саранск ошень округонь депутаттне, Мордовия Республикань правительствань, министерствань и ведомствань руководительхне.

Пуромфне кулхцондозь партиянь Мордовскяй региональнай отделениять Политсоветонц секретаренц В.А.Кечкинонь отчетнай докладонц.
Сон азозе, што тяни партиянь республиканскяй организацияса лувондови 26 тежянь ломань и 36 тежянь сонь ширень кирдидонза.
Нят тевонь кельги ломатть, конат эсь трудснон и эряфса активнайшиснон вельде кемокснесазь республикать экономиканц.

Ломаттне верондайхть партияти, сяс кочкаматнень пингста республикань избирательхнень инь оцю пялькссна макссесазь вайгяльснон «Единая Россия» партиять кандидатонзон инкса.
Федеральнай центраське кирдьсы республикать ширенц.
Максфоль лезкс мордовскяй национальнай театрать строямста, финно-угорскяй культурань фестивальть етафтомста и стак тов.

Докладса тиф анализ тяниень пингонь социально-экономическяй ситуацияти.

Азфоль, што 2007 кизоть самс странась и республикась социально-экономическяй ширде вишкста вииякшнесь.
Тянь ширде минь республиканьке няфнесь пример странань лия региоттненди.
Аф ваномок мировой финансовай кризисть лангс, республикаса ванфтовсь созидательнай обстановкась.
Тянди лездсь и антикризиснай Программась.
Ванфтовсь производственнай потенциалсь.
Тяфта, велень хозяйствань продукциянь нолямась мелянь тяка пингть коряс ламода касфтф.
Республикань руководствать лезксонц вельде агропромышленнай комплексть улихть резерванза.
Стабильнай режимса работасть тяддень васень кофнень строительнай организациятне.
Парста работай цементнай заводсь.
А инголе сяда оцю платт.
Нинге сяда вяри кеподьсы производствать и наукать технопарксь, кона строяви Саранск ошса.
Тя корхтай сянь колга, што миньцонк ули сембось эряфть цебярьгофтоманкса, улихть условият сянкса, штоба строямс стама общества, коса аф кармайхть ашуфт, коса ломаттне улельхть кемот нравственнай и физическяй ширде.
Тянкса и стройсевихть физкультурно-оздоровительнай комплексне, стадиоттне, школьнай спортивнай площадкатне.
Путневи задача цебярьгофтомс образовательнай системать, эряфс етафтомс од ломаттненди эряма вастонь строямань программать.

Мольфтевсь корхтама и кризисть сюнеда эвондаф афпархнень колга, мзярда кирьфневихть рабочайхнень лувкссна, зарплатась и стак тов.

Оцю мяль шарфтфоль сянди, кода цебярьгофтомс властень оргаттнень, банкнень, партиянь региональнай и местнай отделениятнень работаснон.
Азфоль, што Мордовиясь политическяй и экономическяй ширде регионць стабильнай.
А тянкса оцю заслугац партиять Мордовскяй региональнай отделениянц, конань 818 первичнай отделениянза лезнихть ошень, велень эряйхненди эряфонь кизефкснень решандамста.

Ф.АНДРЕЕВ.

КОЧЕТОВКАСА КЕЛЬГСАЗЬ «МОКШЕНЬ ПРАВДАТЬ»

Мекольдень кизотнень редакциязонк лувиеньконь эзда сашенды лама сермада.
Ломаттне тяштихть разнай темас: кинь мезсь таколфтсы, кизефкс и эняльдема мархта сермат, азондсазь эсь мяльснон эряфса афсатыкснень колга.
Минь, редакцияса покодихне, сявондьсаськ тянь семботь мяльс и эрь сермать аф кадондсаськ ответфтома.
Газетать редакцияц кирди кеме соткст лувить мархта.
Сяс, улема, оцю мяльса тяштьфнесазь и лувондсазь масторлангса фкя и сяка мокшень газетаньконь.
Тя тейнек, мокшень журналисттненди, максси эрьгя сяда тов работамс.
Кода няеви газетазонк серматфтомать эзда, лувихнень лувкссна кой-кона велетнень эса касы.
Цебярь примеркс тянди ащи Инсарскяй райононь Кочетовка мокшень велесь.

Кочетовкась—мокшень велетнень эзда фкясь, коса минценнети, национальнайти шарфневи оцю мяль.
Ня шитнень тейне савсь улемс тя велеса и седикс-ваймокс корхнемс тястонь тевонь кельги и пара вайме ломаттнень мархта.
Фкясь эздост—почтань заведующайсь Нина Александровна Евстифейкина.
Сон марнек эряфонц максозе эсь кельгома тевонцты.
Фалу ульсь и лядонды цебярь ялгакс газетаньконди.

—Велесонк пяк кельгсазь «Мокшень правдать»,—корхтай Нина Александровна.—Сиренек-однек тяштьфнесазь.
Вов тяддевок планть газетати тяштьфтемать коряс пяшкодеськ ни.
Сяс тянь ширде Кочетовкась можна путомс примеркс райононь лия велетненди.

Тяса улемстон сувсень Кочетовкань средняй школав, коса директоркс лама киза покоди Российскяй Федерациянь образованиянь Почетнай работниксь, Мордовия Республикань образованиянь Заслуженнай работниксь Валентина Михайловна Макаровась.
Сембоста няевсь, што сон аф аньцек афкуксонь педагог, но и цебярь хозяйственник.
Сембось школасост ладяф-тиф тяниень вешфкснень коряс.
Оцю мяль шарфневи национальнайтивок.
Синьцост 1991 кизоста сявомок пуроптф краеведческяй музей, конанди вятикс мокшень кялень и литературань учительсь, «Лучший учитель года» республиканскяй конкурсса сяськись Зинаида Ивановна Кирдяпкинась.
Музейть пуроптыец школань ингольдень директорсь Валентина Сергеевна Валькова.

—«Мокшень правдать» лувондса пяк кунара,—мархтонк корхнемста мярьгсь Зинаида Ивановна.
—Тядянь-алянь кяльса изданияста мон, кода учитель, мушендан лама эрявикс материал.
Урокненди анокламста тевс нолясайне мокшень поэттнень и писательхнень квалма статьятнень.
Мокшень кялень и литературань учительхненди газетась арась шра лангонь изданиякс.
Сон кизоста кизос полафни цебярь шири.
Газетаста сотцесаськ, мезе тиендеви Мордовияса, странаса.
Оцю мяль шарфнян образованиять мархта сотф кизефксненди.
Пара сявок, што макссетяда васта иттнень творчестваснондывок.

Улемок Кочетовкань средняй школаса, кеподи мяльце.
Учительхне и иттне оцю мяльса фалу анокт няфтемс эсь кельгомаснон мокшень кяльти, газетаньконди и целайнек национальнайти.
Шнама и ся, што школать видеса ули оцю приусадебнай участка.
Мезе аньцек тяса апак путт!
И куярхт, и шурьхкат, и пурьхкат, и чеснок, и помидорат, стак тов.
Директорсь В.И.Макаровась мярьгсь, тя, кле, нинге аф сембось.
Тяда башка паксяв озафтоме гектарда лама модамарь.
Сембе паксянь тефнень тиендьсаськ эсь вийсонк.
Тонафниеньконь тяни ули возможностьсна кемокстамс тефнень практикаса и ярхцсемс школьнай столовайса свежай фруктада и овощада кизоньберьф.

Сянь эса, што тячи «Мокшень правдась» Кочетовкаса мушендсы эсь лувиенц, тяфта жа аф емла путкссна тястонь хозяйствать вятиенц В.Н.Асташкинонь и Кочетовка велень администрациять оцюнянц М.М.Дубининать.
Вов ни мзяра киза ня ломаттнень лезксснон вельде газетаньке пачкотькшни велеряйхненди.
Синь шарьхкодьсазь, што мастор лангса фкя и сяка мокшень изданиясь ванфтома аф кати-кинди, а тейнек, мокшетненди.

Кода азозе Василий Николаевич Асташкин, «Мокшень правдась» теенза лама киза ульсь и тячемс ляткшни цебярь ялгакс.
Кле, рабочаеньковок сонь оцю мяльса тяштьфнесазь и етка пингста лувондсазь.
Мяльс тушендыхть печатлакшневи пеетькс пакшкятне.
Кой-коста лувомдост меле сашендовихть мянь работама кошярямс, ламос пеетькшнихть.
А «Минь усадьбаньке» рубрика ала лисенди советтнень-меснень кочксесаськ башка, нолясаськ тевс перень-серонь видемста-касфнемста, ванфтомста.
Сяс велесонк тя газетать фалу учсазь и оцю мяльса лувондсазь.

Улема, тячи Мордовияса аш стама ломань, кона ашезе куленде Кочетовскяй народнай хорть, конанди руководителькс 1965 кизоста сявомок МАССР-нь культурань Заслуженнай работниксь Анна Трофимовна Асташкинась.
Сон аф аньцек поладозе ингольдень руководительть Р.Г.Климкинать тевонц, но и ламода виияфтозе.
Мрдафтозень эряфс юкстаф мокшень моротнень и тиезень синь нинге сядонга мялень кеподикс.
Тячи хорть репертуарса мокшень обрядовай, бытовой, свадебнай морот, частушкат.
А кда азондомс тя коллективть сембе уликс титулонзон и казнензон колга, конат сатфтольхть конкурснень и выступлениятнень пингста Россияса и омба масторса, аф саты, улема, газетань страницаське.
Надиятама, што тя велеса сяда товга ванфтовихть мокшень койхне-обуцятне, кяльсь.
Сяда сидеста ульцятнень эзга кулевихть идень вайгяльхть и седиень таколфты мокшень морот.

Велеряйхне маряйхть гордость эсь хорснон инкса.
И ули мезенкса.
Кодгемоньда лама киза ни сон кемоста ванфнесы народнай хоровой искусствать и маштозь пачфнесы республикасонк эряйхненди и ичкоздень раднянь-плямань народоньконди.
Эряви азомс сянь колгавок, што Кочетовкась—талантонь ширде козя веле.
Мзярда корхтамась тушенды велеста лисьф содаф ломаттнень колга, тястонь эряйхне васендакиге пара мяльса лятфнесазь Валерий Алексеевич Кечкинонь, кона лама киза мельцек сатфксонь сатозь вятьсы республикань Госсобраниять.
Кле, сон минь прянь шнама вастоньке.
Валерий Алексеевич тячемс кирди кеме соткст шачема-касома веленц мархта, эрь кизоня сашенды земляконзон мархта васетькшнема, лезни теест и пара советса, и тевса.

А мзяра тяста лиссь врачта, лия специальностень содаф ломаньда, нльне лувомска стака.
Сембе синь музь эряфса вастснон и седикс-ваймокс трудендамаснон вельде касфнесазь Кочетовкать славанц.

А.ШИШКАНОВ.

МОРДОВСКЯЙ ГОСУНИВЕРСИТЕТСЬ ТЕРДИ ТОНАФНЕМА

Аф лама лядонды ся пингти, мзярда республикань школатнень эса ушедыхть выпускной экзаметтне.
Тежятть од ломаненди сави тиемс эрявикс аськолкс—кочкамс профессия, штоба сяда тов мумс вастснон эряфса.
Коза молемс тонафнема?
Республикасонк лама стирня и цераня азонкшнихть мяль поступамс Н.П.Огаревонь лемса Мордовскяй государственнай университету.
Сяс тячи мяленьке азондомс сянь колга, мезень одня сави васьфтемс 2009 кизонь абитуриенттненди.
Тянь коряс корреспондентоньконь кизефксонзон лангс отвечась Н.П.Огаревонь лемса МГУ-нь приемнай комиссиянь ответственнай секретарсь П.Ф.Потапов.

—Павел Федорович, азонтт аф лама университету поступамань правилатнень колга.

—Тядде синь аф ламода лият.
Эрь предметть коряс абитуриенттненди сави максомс единай государственнай экзамен.
Кочкаф баллхнень коряс содави, кие кармай тонафнема тя или тона факультетса.
Университетса экзамен максыхть аньцек техникумонь и училищань шумордайхне.

Тядде, кода и фалу, студенттне примавихть тонафнема бюджетнай и коммерческяй основаса.

—Уликс специальносттнень еткста конатнень сяда сидеста кочксесазь выпускникне?

—Эряви азомс, вешфкс ули сембонди.
Кода няевсь мелянь приемнай кампаниянь итокнень коряс, конкурс ули сембе факультеттненди.

Кода и сяда ингольдень кизотнень, ашезь кире юридическяй и экономическяй факультету поступайхнень лувкссна.
Мекольдень пингть од ломаттне кармасть шарфнема сяда оцю мяль инженернай специальносттненди.
И тя аф стак.
Тяниень од ломаттне, койсон, арьсихть аф аньцек тонафнемать квалма.
Васендакиге синь варжакснихть инголи—лац-ряц арьсихть, муви или аф специальностьс коре работа.
Эряфсь моли инголи, экономикась вииякшни и анай тевонь содай специалистт.

Кеняртьфти, мес велень стирьхнень-цератнень еткста аф кржась кочксесазь аграрнай институтть, стаки касонды конкурссь электроннай техникань и светотехническяй факультетса, архитектурно-строительнайса, ламолготкшни механикань и энергетикань институтса тонафнихнень лувкссна.

—А кодамовок од специальностть тядде эвондайхть университетса?

—Тяфтамот тя кизоть аш.

—Павел Федорович, а кода ащихть тефне национальнай кадрань анокламать мархта?
Ламотне азонкшнихть мяль поступамс национальнай культурань институту или филологическяй факультету?

—Национальнайти республикасонк мекольдень пингть шарфневи башка оцю мяль.
Тянкса национальнай кадрань анокламаське ащи васенце вастса.
Пяк пара, што филологическяй факультету и национальнай культурань институту тонафнема сашендыхть аф аньцек Мордовиянь од ломаттне, но и диаспорань выпускникне.
Мордовскяй госуниверситетса улихть сембе условиятне, штоба лац-ряц тонафнемс родной кяльть, культураньконь, парста содамс мокшэрзянь крайть историянц, мезсь лезды ванфтомс-эреклафтомс коеньконь-обуцяньконь.
Тяда башка, филологическяй факультету поступайхненди максови возможность тонафнемс финно-угорскяй кяльхнень.

—Абитуриенттнень ёткста кинь улихть университету поступамс льготанза?

—Иттне-инвалиттне, тядянь-алянь лезксфтома лятфне, сиротатне, од ломаттне, кинь фкя родителец и сон I-це группань инвалид сявовихть университету конкурсфтома (кда лац макссазь экзаметтнень).
Тяда башка, льготасна улихть боевой действиянь участникнень, кит мрдасть тоста инвалидкс.
Синь примавихть тонафнема «кафтта» башка оценкаса.

—Абитуриенттнень еткста аф кржась шумордазь школать золотань или сиянь медальса.
Кодама условияса синь примавихть университету?

—Кда инголи теест мярьгондевсь максомс аньцек фкя профилирующай экзамен («вете» оценкас), то тяни теест савихть максомс сембе эрявикс предметтнень коряс экзаметтне.
Но, кда конкурссь ули оцю, то васенцекс, конешна, примавихть медалисттне.
Синь еткозост сувсихть и сят, кит якстерь дипломса шумордазь училищать или техникумть.

—Павел Федорович, велеста или диаспораста саф студенттнень инголе оржаста ащи эряма васт- тнень мархта сотф кизефкссь.
Мезе азолеть тянь коряс?

—Университетса сембе тонафнихненди макссевихть комнатат общежитияса.
Маластонь пингть арьсеви строямс башка общежития диаспораста саф студенттненди.

—Спасиба.

О.КОЛЕДИНОВА.
