ЛЕМТЬФ СЯСЬКОМАНЬ ШИТИ

Великай Победать 70 кизонь топодеманц кизоня Приволжскяй федеральнай округса етафтови «Победа» окружной проектсь.
Видесонза арьсевихть тиемс грантовай конкурст. 2 февральста азф конкурс колма направлениява: музеень тевсь;
СМИ-тне; военно-патриотическяй клупне.

Сятненди, конатнень мяльсна примамс участия конкурснень эса, максома заявкат окружной конкурснай комиссияв 16 февральста сявомок 31 мартти молемс.
Конкурсонь условиятнень колга ули тяштьф Гражданскяй обществань фондть сайтсонза.

«Великай Отечественнай войнати лемтьф музейнай инь цебярь экспозициясь» конкурсса сяськихне азовихть кафта номинацияса.
СМИ-нь конкурсса сяськихне улихть вете номинацияса—«Инь цебярь печатнай СМИ-сь»;
«Инь цебярь электроннай СМИ-сь»;
«Инь цебярь печатнай публикациясь»;
«Инь цебярь телевизионнай сюжетсь»;
«Инь цебярь радиосюжетсь».

«Инь цебярь печатнай СМИ-сь» и «Инь цебярь электроннай СМИ-сь» номинациятнень эса максовихть призовой сертификатт оборудованиянь рамамс: 1-це вастсь—100 тежянь цалковай, 2-це вастсь—70 тежянь цалковай, 3-це вастсь—50 тежянь цалковай.
Индивидуальнай колма номинациятнень эса сяськихне и призерхне получайхть ярмаконь премият: 70 тежянь цалковай, 50 тежянь цалковай и 30 тежянь цалковай.

«Военно-патриотическяй инь цебярь клубсь» конкурсса кочкавихть колма инь цебярь клупне.
Дипломда и лятфнембяленди медальда башка, призерхненди аноклавихть тяфтама казнет: 1-це вастсь—Москуву Победань Парадс; 2-це вастсь—Брест ошу-герои; 3-це вастсь—воинскяй славань ошу—Волгограду молематне.

Окружной проектти итокне тиевихть Приволжскяй федеральнай округонь Общественнай советть заседаниясонза апрельста.

Аньцек инголи!

Ётай недляшить Россиянь ламоц ошнень эса, тяконь лувксса и Саранскяйса, тежятть ломань лисендсь келеса соксса ласькома.

Миньцонк васенцеда соревнованиятне етафтфтольхть лыжно-биатлоннай комплексса.
Ласьксть сембе: школьникт, студентт, госслужащайхть, профессиональнай спортсметт...

Кода меколи содавсь, 5024 ломань ульсь «Лыжня России—2015» лем ала акцияса.
Сон арась спортонь афкуксонь праздникокс.
Сембонь кепотьфоль мяльсна, перьфпяльге кулевсть рахсемат, шутендамат.
Vip-ласькомаса сяськсь Большеигнатовскяй райононь прокурорсь Николай Некаев, омбоцекс финишти сась МР-ть эзга РФ-нь Следственнай комитетть начальниконц васенце заместителец Николай Шаронов, колмоцекс—Кочкуровскяй администрациянь представительсь Антон Илюшкин.

Профессиональнай спортсметтнень ёткса сяськикс ульсть Ярослав Бякин, Никита Дмитриев, Екатерина Кузнецова и Татьяна Власова.
Мас-стартса сембонь инголдазь Никита Шеворанов, Михаил Хаимов, Оксана Цыбисова и Анастасия Гурьянова.

«ЛЫЖНЯ РОССИИ» АКЦИЯСА МОРДОВИЯСА ПРИМАСЬ УЧАСТИЯ

ЛАТЦЕВИХТЬ СОТКСТ МОРДОВИЯТЬ

Етай недялять мокшэрзянь крайсонк рабочай визит мархта ульсь Россияса Португалиянь Чрезвычайнай и Полномочнай Посолсь Марио Годиньо де Матуш.
Оцю инжить мархта васьфтемста Мордовия Республикань Оцюнясь В.Д.Волков азсь мяль ладямс лама ширдень и кеме соткст Португалиять мархта.
Мордовиясь маластонь пингть ни анок примамс Португалиянь бизнесменонь делегациять, штоба няфтемс эсь промышленнай потенциалонц и ладямс кеме партнерскяй соткст.

Посолсь Марио Годиньо де Матуш лихтсь предложения Саранскяйти арамс Португалиянь ошнень эзда фкять мархта ошекс-побратимокс.
Сон стане жа мярьгсь, кле, пара улель Саранскяйса панжемс Португалиянь почетнай консулонь пост.
«Минь лувондсаськ, што сембось тя ули пяк эрявикс аськолксокс регионца работать ушедоманцты,—мярьгсь сон.—Тяда башка, Португалиясь, сявондемок мяльс странань футбольнай традициятнень, анок лездомс Мордовияти 2018 кизоня футболть коряс Миронь чемпионатти анокламаса».

Азфоль стане жа ладямс сяда кеме соткст фкя-фкянь мархта туризмаса, высокотехнологическяй сфераса и стак тов.

ДИКТАНТ САВСЬ

Етай недялять Саранск ошень округонь администрациянь чиновникне сермадсть диктант рузонь кяльса.
Тяда инголе синь таколдсть.
Мес?
Тевсь тоса, што, кда няфтьф содамошитне тя предметть коряс пяк кальдяфтольхть, ульсь кода юмафтомс должностцень.
Партать ваксс озсесть сембе, тяконь лувксса, и Саранск ошень округонь администрациянь оцюнясь П.Н.Тултаев.

Инголенди диктантть текстонц ашезе сода кивок.
Пётр Николаевич мярьгсь, што школаса тонафнемста рузонь кяльть коряс содамошинза цебярьхтольхть.
Тянкса спасиба азома вешфксу и еню учительницанцты.
Тяда башка, ошень мэрсь ерась, штоба результаттне улельхть афкуксоннет.
П.Н.Тултаев таколдсь аф аньцек эсь инксонза.
Тевсь тоса, што мэрияса работай 320 ломань.
Кой-кит диктант мекольцеда сермадсть 20-30 кизода инголе.

Тяфтама диктанттне эрявихть чиновникнень содамошиснон касфтомаснон инкса, васендакиге—рузонь кяльть коряс.
Аф ваномок сянь лангс, што кажнайть, кирдемок мяльса тевонц, сонцень профессиональнай содамошинза, грамотнайкс улема сембонди.

Диктантсь етась мэриять историческяй залсонза, коса улендихть депутаттнень сессиясна.
Тевсь занясь пяле частшка.
«Тундась вирьса» текстсь аф пяк кувакаль и аф сяшкава стакаль.
Но сятнень, кит кунара ашесть озсе партатнень ваксс, тя аф пяк сетьмофтезень.
Мэриянь работникне эстокиге арасть школаса тонафникс.
Тов-сей шарфнезь пряснон, кядьса кяшендезь инголест ащи кагодонь лопанятнень, ванондсть, ули кода-аф няемс тя или тона валть партас коре «шабраснон» серматфстост.

Саранск ошень мэрть валонзон коряс, сембонди сяда оцю мяль шарфнема художественнай литератураньконь классиконзонды—Чеховонди, Салтыков-Щедринонди, Тургеневонди, Лев Толстоенди.
Тяфта ули кода козякофтомс ваймоть и рузонь кяльть коряс содамошитнень.
А нинге—тяшнемс сермат.

Сонь мялец эрь кизоня етафнемс квалификациянь касфты курст Саранск ошень округонь администрациянь работникненди, конатнень вельде сят козякофтсазь содамошиснон кода специальностьснон, стане и рузонь кяльть, маштозь, мазыста корхтамать коряс.

«2015 кизоня кинь строямс

6 февральста Мордовиянь Оцюнясь Владимир Волков васетькшнесь транспортть коряс Государственнай Думань комитетть председателенц васенце заместителенц, Мордовиять эзда депутатть Виталий Ефимовонь мархта.
Ванонтфт 2018 кизоня футболть коряс Миронь чемпионатти анокламань рамкаса республикать транспортнай и кинь инфраструктуранц виияфтоманц коряс кизефксне.

«Тядде кинь строяйхненди эряви тевс нолдамс 5, 5 миллиартт цалковай, эздост 2 миллиардта ламось—федеральнай китнень петемаса и строямаса и пцтай 2 миллиартт—региональнай китнень лангса»,—азозе Владимир Волков.
Ня средстватнень лангс эряви строямс и петемс пцтай 100 вайгяльбень кувалмоса ки, тяконь лувксса, Саранскяйть восток ширень шарксса строямаса, кона сотсыне фкя сетьс федеральнай и региональнай автомобильнай китнень и лихтьсы ошста транзитнай транспортть.

Корхтамась стане жа мольфтевсь саранскяй аэропортть петеманц колга.

Корхтамань важнай пяльксокс арась депутатть работаса кочкайхнень наказснон пяшкодемац, а стане жа личнай кизефксонь коряс граждаттнень примамасна.
Тяконь мархта, ванонтфт Ельниковскяй районцта авать-инвалидть эряма вастонь прябаланза, кона ськамонза касфты кафта итть.
Пяк стака эряфонь прябалать пингста авась аф аньцек ашезень нолда кядензон, но и велеряензонды арась эряфонь кельгомань и кемошинь примеронь сявома вастокс.
Мордовиянь Оцюнясь Владимир Волков макссь поручения решандамс кизефксть эряма вастть мархта и максомс авати сембе эрявиксть ширенц кирдеманкса.

ШУМБРАШИТЬ ВАНФТОМАНЦТЫ—БАШКА МЯЛЬ

Пуромксть вятезе Мордовия Республикань Государственнай Собраниять Председателенц заместителец, «Единая Россия» партиять «Эряфть качествац (Шумбраши)» партийнай проектонц Региональнай Координатороц Р.З.
Аширов.

Шинь повесткати сувафтфтольхть кафта кизефкст.
Васенцесь лемтьфоль сянди, кода етафневи эряфс «2014-2015 кизотненди Мордовия Республикань здравоохранениять модернизацияц» государственнай программась, кирдемок мяльса «Эряфть качествац (Шумбраши)» партийнай проектть, Россиянь Президентть, Мордовия Республикань Оцюнять Посланияснон.

Васенцекс корхтась Мордовия Республикань здравоохранениянь министрть васенце заместителец Е.А.Степанова, кона пачфтезе, мезе миньцонк сатф ни азф кизефксть коряс и мезть лангса нинге работама.

Тяниень пингть республикаса пцтай шумордаф здравоохранениянь колма уровенень системать тиеманц лангса работамась.
Вельденза ули кода республикань эрь эряйти получамс медико-санитарнай васень лезкс.
Марнек миронь-масторонь здравоохранениянь лама уровенень системась няфнесы, што аньцек вельденза ули кода пяк лац работамс. 2014 кизонь 8 декабрьста республикань Правительствать мярьгоманц коряс, кемокстафоль «2014-2015 кизотненди Мордовия Республикань здравоохранениять модернизацияц» мероприятиянь планць («дорожнай картась»).

Мордовияса вов ни лама киза мольфтеви тевсь медицинскяй центратнень и окрукнень тиемаснон коряс, мезть пингста башка мяль шарфтома республикань эряйхнень вешфксснонды, сембода пяк—велень ломаттнень.
Здравоохраненияса сатфксне ванондомат медицинскяй услугатнень получамаснон вельде, а стане жа сянь коряс, мзяра ломань петезь, кемокстазь шумбрашиснон.

Р.З.Аширов мярьгсь, што республикань эряйхнень мархта етафнема васедемат и пачфнема здравоохранениянь колма уровенень системать квалма, мезьста сон ащи и, што фкявок ломань аф ляды медицинскяй лезксфтома.

«Круглай шрать» пингста ванфоль Мордовия Республикань здравоохранениянь системать кадраса обеспечендаманц квалма кизефкссь.

Сяльде примафтольхть эрявикс рекомендацият.
Кепотьксонди, республикань Правительствати сявома контроль алу Мордовия Республикань республиканскяй бюджетста «Земский доктор» программать софинансировандаманцты средстватнень эсь пингстонза макссемаснон, республикань Здравоохранениянь министерствати сяда тов вятема «Единая Россия» Всероссийскяй политическяй партиять «Эряфть качествац (Шумбраши)» проектть эряфс етафтоманц коряс работать, республикань Транспортть коряс Государственнай комитетти арьсема муниципальнай образованиятнень эса маршрутт, конат ускселезь медицинскяй учреждениянь работникнень, сярядихнень, конатненди молема консультацияс межрайоннай центрав и стак тов.

Государственнай Собранияса етафтф пуромксса примасть участия Общероссийскяй Народнай фронтть Мордовия Республикаса Региональнай штабонц сопредседателец О.А.Каштанов, «Единая Россия» Всероссийскяй политическяй партиять Мордовскяй отделениянц исполкомонц руководителец, партиять Мордовскяй региональнай отделениянц Секретаренц заместителец С.В.Борисов, официальнай лия ломатть.

Т.АЛЬШИНА.

«ВАСЬКАФНЕЗЬ ПИТНЕЦЕНЬ

—Мирсь-масторсь мзярдовок аф юксни ся трагедиятнень-пелькснень колга, конат разнай пинкнень тисть зиян планетаньконди.
Тяконь лувксса и кяжи войнатнень колга, конат сявсть миллиотт ломанень эряф, конат фталу тутмадезь цивилизациять, срафтомок великай ценносттнень, мезть пуроптозь ломаттне.

Сизьгемонь киза курок топоди ся пингста, кодак шумордавсь Великай Отечественнай войнась, но сон тянемс таколфтсыне ломаненьконь ваймоснон.
Да вдь пингть ули сонцень мялямоц.
Минь аш праваньке юкснемс ся аеркс войнань пельксть колга сянкса, штоба афоль срхкафтов сон одукс.
Минь аш праваньке юкстамс ся солдаттнень, конат максозь эряфснон сянкса, штоба эрялеме тяни.
Минь обязаттама мяляфтомс семботь.

Пингсь моли.
Тушендыхть эряфста ветераттне.
Кири и сятнень лувкссна, конатнень идькс пингсна повсь Великай Отечественнай войнань кизотненди.
Пичетьфти и таколфты седи ся, што ков сяда тов, сашендови кулемс и морафнемс рдазу васькафнемат сятнень лангс, кит аралазь Родинать.
Тевс ноляви сембось, арьсемок, улема, што «мезть-мезть сявсазь мяльс», аньцек афольхть веронда сянди, што войнать сяськозе рузонь народсь.
Арьсят тяфтама корхнематнень лангса и мярьгат: «Коза пачкодеде, ломатть!
Арьсезевода и лац-ряц шарьхкодесть, што видешись мзярдовок аф модяряви».
Сяс кажнайсь должен лац-ряц содамс эсь народонц историянц, Россиять историянц.
Мзярс нинге лядсть шиса 1941-1945 кизонь войнань участникт, войнань геройхть, кочксемс-серматкшнемс синь лятфнемаснон, народоньконь муцсеманзон, мезсь архтозень ся кизотнень якстерь тюсса.
Великай Отечественнай войнать колга лятфнематне азонкшнемат поколенияста поколенияс, родительхнень эзда—иттненди.
